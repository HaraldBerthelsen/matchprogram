Carol Rodrigues, 25-årig anfallare från Brasilien, kom till Hammarby i augusti, närmast från Dijon i den franska högstaligan Division 1. Bara några dagar senare spelade hon sin första match. Sedan dess har hon i alla matcher bidragit både i spelet och med mål. Det var inte varmt på Kanalplan när vi träffades före träning, men regnet väntade till efter vi var klara och Carols humör var på topp, med glada hälsningsrop till de andra spelarna som passerade förbi på väg till omklädningsrummet. Höstvädret verkar inte vara något hinder för henne att trivas.

Vill du börja med att berätta lite om din bakgrund, som fotbollsspelare och i livet?

- Jag är från en mindre stad i nordöstra Brasilien, Juazeiro, Bahia. När jag var liten hade jag besvär med allergier och fick rådet att jag borde börja med en sport. Min bror spelade fotboll, som alla andra pojkar i Brasilien, och när jag var sex år gammal började jag spela med honom. Bara på skoj till en början, men snart började jag spela i en pojkklubb, på den tiden fanns det ingen klubb för flickor, åtminstone i min del av Brasilien. Från tio till fjorton års ålder spelade jag med pojkar. Jag var med i tävlingar med pojkarna, jag reste med dem, jag var den enda flickan på turneringar, jag var den enda flickan på bussen eller där vi bodde, någon skola eller så. Jag fick ofta höra kommentarer som att fotboll inte var för flickor när jag växte upp. Det har blivit mycket bättre nu men det var inte alltid helt lätt att vara ensam flicka där.

- Jag älskade spelet, och lät inte några såna kommentarer hindra mig från att spela. När jag var fjorton förklarade jag för mina föräldrar att jag ville satsa på fotbollen. För att kuinna spela fotboll med andra flickor var jag tvungen att flytta långt hemifrån. Jag flyttade till São Paolo, i södra Brasilien, över 2000 kilometer bort. Min mamma trodde inte att jag skulle kunna bo själv, jag var bara ett litet barn, man jag älskade spelet så mycket så jag kunde anpassa mig, och jag ville stanna, och jag var med i ett damlag för första gången. När jag var 15 kallades jag till Brasiliens landslag, då spelade jag för Ferroviária Araraquara, och senare för Vitória, fortfarande i São Paolo. Med landslaget kom jag till u20-vm i Japan, och det var där som en tränare från New York såg mig. Han kontaktade mig och erbjöd mig studera och spela fotboll på Monroe College i New York. Jag tänkte varför inte - en kvinna måste ha något yrke vid sidan av fotbollen, hon kommer antagligen inte att kunna tjäna tillräckligt för att klara sig på det. Och jag tyckte det var rätt coolt att få en gratis utbildning i USA, så jag körde på bara..

Carol spelade med U20-landslaget både i Japan 2012 och i Canada 2014, där hon gjorde första målet i öppningsmatchen mot Tyskland som sen tog sig till finalen.

- Jag kunde inte ens prata engelska när jag kom till New York, men allt gick bra. Jag stannade två år på Monroe College, jag fick flera individuella priser och vi vann det nationella mästerskapet (2014 NJCAA D1). Sedan fortsatte jag till UCF, University of Central Florida, i Orlando. Där fick jag också möjlighet att träna med Orlando Pride, ett av lagen i NWSL, den högsta fotbollsligan för kvinnor i USA. De hade en plats öppen för en utländsk spelare som jag hoppades ta. Det blev inte så - men anledningen till det var att en av mina förebilder, som jag hade på väggen i mitt rum när jag var liten, just den sommaren lämnade Sverige för att spela med Orlando Pride. Det var Marta, förstås, och jag kunde ju inte konkurrera med henne om den enda platsen. Men det var roligt att träna med henne ett tag och få spela på samma fotbollsplan! Och jag fick istället hjälp av tränaren och andra som kontaktade Bordeaux i den franska ligan, och snart hade jag ett tvåårskontrakt med dem i stället.

- Jag kom till Bordeaux mitt i försäsongen, spelade ett par tre matcher, allt kändes bra, men sen tyvärr fick jag en korsbandsskada, så det blev inte alls så mycket spel som jag hade hoppats. Året efter försökte jag komma tillbaka, men sedan gick jag över till Dijon istället, med större möjlighet att få speltid. Det var förra året, i början av säsongen 2019/2020. Sen med covid och allting blev vår säsong avbruten. Jag hann spela åtta matcher med Dijon, fram till i februari när det blev uppehåll.

- Så jag var i Dijon i somras, när jag fick ett samtal från min agent. Han hade pratat med Pablo Piñones-Arce från Sverige. Han förklarade situationen, att Hammarby satsar på att gå upp i Damallsvenskan och sökte en forward till. Jag var var så lycklig i Frankrike då, jag tyckte inte att Dijons spelstil passade min så bra, så för mig kändes det perfekt att anta den här nya utmaningen. Jag kände att jag gärna ville vara en del av något större än mig. Känslan var att Hammarby ville något, hade en mission, som jag skulle kunna hjälpa till med. Istället för att stanna och bara vara en spelare i mängden så kunde jag komma hit och hjälpa ett helt lag att åstadkomma nånting större. Det motiverade mig att packa mina väskor och säga au revoir till Frankrike. Jag fick anbudet på en söndag, och redan på fredagen reste jag.

Och hur var det att komma till Stockholm?

- Jag blev väldigt fint välkomnad, staden är vacker, människorna är coola, jag kanske inte ser fram emot vintern så mycket (skratt) men allt annat är jättebra, jag har blivit mycket väl omhändertagen. När jag kom hit hade de redan ordnat med bostad, och veckan därpå kom Raiza, en till brasiliansk spelare, så jag hade en vän som talar mitt språk redan från början. Jag kände henne inte innan men eftersom hon också är brasilianska så var jag säker på att vi skulle trivas ihop.

- Så jag har allt jag behöver för att lyckas, min motivation är att bli bättre och bättre varje dag, och att göra mitt lag bättre. Det är jättebra, jag är lycklig. Jag får hjälp med tolkning och så när det behövs av de andra i laget, men alla pratar ju engelska så det är väldigt lite problem med språket. I Frankrike var jag tvungen att lära mig franska. Jag vill gärna lära mig språket här också, men det är skönt att det inte måste vara första prioritet!

- Jag är en känslomänniska - och när jag kom hit kände jag att jag var på rätt ställe, för att ta nästa steg i min karriär.

Fint att höra! De flesta i laget har jobb eller studerar, men det gör väl inte du?

- Nej det gör jag inte, visumreglerna gör också att jag inte får det, så det ger mig istället mer tid att träna enskilt, och också att läsa, utforska och se saker, och ta det lugnt också - så jag utnyttjar min tid på bästa sätt! Sedan jag tog examen i USA, har jag kunnat leva på fotbollen. Det är jag mycket tacksam för.

Sista matchen för Hammarby den här säsongen spelas 14e november. Hur tänker du, vad hoppas du ska hända sen?

- Jag har ett korttidskontrakt, till november. Jag och Hammarby kände ju inte varandra innan, så tanken var att vi provar och ser hur det blir. Nu mår jag jättebra här och om det är möjligt skulle jag gärna stanna här längre. Men just nu vill jag bara hjälpa laget att gå upp, vi ligger tvåa nu och jag hoppas vi kan hålla det, det är fortfarande många matcher kvar. Vi försöker tänka på en match i taget varje vecka, och inte tänka framåt alltför långt, men nu skulle jag gärna vilja gå upp med laget. Jag kommer inte veta, förstås, förrän efter säsongen. Vi kommer prata om det då!

Och är du nöjd med hur det har gått i ditt spel?

- Jag har spelat de flesta matcherna, och gjort flera mål. Jag vill göra mycket mål förstås, men det är också viktigt att jag håller motständarförsvaret upptaget, om de måste hålla koll på mig så kan någon annan komma fram och göra mål. Också defensivt, man kan säga att jag är den första försvararen, jag sätter tonen för presspelet. Det är också saker jag försöker göra för att hjälpa mina lagkamrater. Det här är något som Pablo har varit tydlig med, att det inte bara handlar om att göra mål utan också att göra "the dirty work". Jag är glad för det han har sagt, jag blir bättre i mitt spel som helhet, jag fokuserar inte bara på en sak utan försöker bli bättre på allt det andra som jag kanske inte tänkte så mycket på förut.

Passar spelet här bättre för dig än i Dijon?

- Ja, absolut. Dijon kom upp i högsta ligan för några år sedan, och de är lite underdogs, så för mig var det svårt, vi fick försvara oss mest hela tiden, och försöka med kontringar. Det är inte det bästa sättet för mig, passningarna går ofta förbi mittfältet och jag kommer inte med i spelet. Vi höll inte i bollen, byggde inte upp spelet, så det var inte så bra upplägg för en "nia" att vara med och göra mål.

- Men här har vi bollen för det mesta. Jag vet att en del andra lag i Sverige är mer "sparka och spring", men inte här. Vi håller i bollen, rör oss framåt, bygger upp bakifrån, och slår massor av crossbollar under hela matchen. Vi har så många chanser varje match, vi försöker hela tiden bygga, det passar mig så mycket bättre. Jag har redan gjort fler mål här än jag gjorde under hela året i Dijon, därför att vi vinner mer och håller i spelat bättre.

- Det har också varit väldigt viktigt för mig att spela matcher. På grund av covid-19 hade jag bara spelat några matcher i år innan jag kom till Hammarby, så nu handlar det mycket om att få igång matchformen ordentligt. Fyra månader var jag hemma i Brasilien för att vänta på att vi skulle kunna börja spela igen.

Du kom hit, och sen spelade du din första match efter bara några dagar, så då var du väl i god form!

- Ja jag försökte att ta hand om mig själv så bra som möjligt när jag var hemma, men som alla vet så måste man ju spela matcher för att komma i ordentlig matchform. Jag var noga med träning, mat och vila, så att jag skulle vara redo att ta chansen att spela när den kom.

- Jag vill ge tränarna och laget känslan att de kan lita på mig när jag är på planen, att jag är en spelare som har kommit hit för att hjälpa till. Det handlar inte om mig utom om oss och vårt gemensamma mål. Det är så jag vill se det.


