Mittbacken Elin Bergkvist, 26, kom till Hammarby inför årets säsong. Hon spelade tidigare i Piteå, och kom hit efter två år i Kalmar, där hon fick vara med om både att gå upp till Damallsvenskan och att åka ur. Till skillnad från Hammarby som åkte ur först i sista omgången, så blev det klart redan i början efter några matcher att det skulle bli svårt för Kalmar.

- Vi vann en match på hela säsongen, det var tungt förstås, mest mentalt egentligen. Nu efteråt kan man ändå tänka att man lär sig något av det också, men när man är mitt i det så är det bara katastrof. Men åren i Kalmar var jättebra för mig. Att komma till en ny miljö, där saker fungerade lite annorlunda än i Piteå. Att få höra lite nya röster, att få förtroende och speltid. Och att gå upp i Damallsvenskan var superhäftigt förstås.
Efter säsongen pratade jag med Hammarby och några andra klubbar. Att stanna i Kalmar var inte aktuellt, och jag tyckte inte det var ett svårt val, magkänslan sa Hammarby. En proffsig förening som vill satsa, och som tror på sina spelare och framförallt på deras utveckling.

- Är det något särskilt du tänker på när du säger proffsig förening?

Det finns ett bra team runt om laget, sjukgymnaster på plats nästan varje träning. Bra ledarteam som vill utveckla spelarna, en fin anläggning vi kan vara på hela tiden. Det finns ett helhetstänk och en tydlig målsättning. Proffsigheten gör också att fotbollen känns som ett jobb "på riktigt" och inte bara en fritidsaktivitet, även om många jobbar så går fotbollen först.
Det är också häftigt att spela i en klubb med sådan historisk kultur, det är mäktigt!
Så framförallt är det det fotbollsmässiga som gjort att jag valde Bajen. Andra saker fungerar också bra, jag kunde flytta till jobbets Stockholmskontor, och nu när jag bor här i Stockholm så trivs jag väldigt bra.

Hur tycker du att det har fungerat att komma till ett Hammarby med så pass många nya spelare?

- Det kan ju vara lite på gott och ont förstås, men jag tycker det har gått jättebra. Det har blivit en ny grupp där vi tillsammans har satt riktlinjer och kunnat bestämma hur vi vill jobba. Är det få nya blir det mer att man får anpassa sig till det som har varit. Alla har varit inbjudande och vi har fått till ett bra samarbete i gruppen. 

Vad säger du om dig själv som spelare och om din säsong så här långt?

- Jag tänker att jag är en stabil mittback. Brukar inte sväva iväg så mycket, utan jag gör det som ska göras, säger Elin skrattande.

- Säsongen har börjat bra för oss, det är oavgjort mot AIK då som jag är lite missnöjd med, men jag tycker att vi har tagit jobbet varje match. Så jag tycker också att min egen säsong har varit helt okej. Nu är det bara att tugga på!

