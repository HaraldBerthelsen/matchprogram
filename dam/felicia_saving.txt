Matchprogrammets nybörjarreporter gick till Kanalplan med blandade känslor den här fredagen, några dagar före bortamatchen mot Assi. Roligt att få prata med Felicia Saving, en av de nya och spännande spelarna i årets Hammarby. Men hon kommer ju från seriekonkurrenten i Solna, tänk om hon visar sig vara en inbiten gnagare, hur blir det då?
Bäst att försöka få reda på det utan att fråga direkt, för säkerhets skull..

Berätta lite om din bakgrund - jag vet ju att du har spelat i AIK. 

- Jag började i AIK 2013. Först i deras 02-akademilag.  2016 tog jag klivet upp till F16-laget, en säsong där och sedan en säsong i F19-laget. Och nu är jag här!

- Under hösten förra säsongen var jag inte säker på var jag helst ville spela, om jag ville försöka ta mig upp till Aik-s damlag eller hellre testa något nytt.
Efter hand kände jag att jag ville byta miljö, efter fem år i AIK.

- Övergången har varit jättebra för mig. Jag tror inte jag hade kommit lika långt annars. Jag tycker att jag har utvecklats jättemycket redan nu under så kort tid, och känner att jag har ett stort förtroende fån Isak också.

- I början var det lite svårt att komma in i den här typen av miljö. Det är inte helt enkelt att gå från junior- till seniorfotboll. Det är mer träning förstås, med högre kvalitet. Man får högre krav på sig, vilket jag tycker om, och kan också själv ställa krav på ett annat sätt.
- Så alldeles i början var jag inte helt säker på att jag hade gjort rätt. Men nu, när det har gått några månader, känner jag att det verkligen var rätt val.

I damfotbollen är det ju inte helt ovanligt med den här sortens övergångar mellan rivaliserande lag i samma stad. Hur är det att spela i samma serie som ditt gamla lag?

- Bara roligt! Jag har ju mycket gemensamt med många av de gamla lagkamraterna, vi har mycket att snacka om, och kan jämföra olika lag och så, så det blir väldigt roligt.


KOMMENTAR OM ATT JAG ÄR LITE OROLIG HÄR?

Vad tycker du, har det gått som du hoppades nu i början av säsongen?

- För laget har det gått väldigt bra, vi har tagit poäng i alla matcher, ligger tvåa i serien just nu, gjort en bra prestation i varje match tycker jag. Det ser bra ut, jag tror absolut att vi har chans att kliva upp i Damallsvenskan.

- För egen del tycker jag det har varit lite upp och ner i matcherna men som helhet är jag ganska nöjd också. Senaste matchen mot Mallbacken tycker jag var en av mina sämre.. Jag hade lite svårt att komma in i matchen, kände inte att jag fick så mycket boll. Men jag försökte kämpa och ge 100%. Jag är ju defensiv mittfältare, gillar att komma ner och hämta boll i backlinjen och fördela spelet. Inte jätteofta den som avslutar anfallen, även om jag försöker skjuta när det är läge. Bra inställning och att alltid försöka mitt bästa vill jag se som mina egenskaper.

Ibland är det kanske just den sortens slit som syns och ser bra ut från läktaren, många tyckte om vad dom såg av ditt spel. Ser du själv mycket fotboll, annars?

- Ja. Jag kollar mycket på Damallsvenskan, mer och mer vart efter jag har kommit närmare A-lagsspel. Och vad det gäller herrfotbollen så har jag hållt på Hammarby hela livet, jag går ofta på herrarnas matcher med familjen. 

Det var skönt att höra! Hur ser du på din framtid, var vill du vara om några år?

- I år är mitt mål att utvecklas som spelare, bli bättre i mitt spel, få bättre fysik. Självklart kunna hjälpa laget att prestera bra hela året och vinna serien. Jag har skrivit på för två år, så nästa år hoppas jag spela med Hammarby i Damallsvenskan! Jag hoppas också få chansen i F19-landslaget som startar i år för min del. 
- Sen om kanske fem år eller så.. Får jag möjlighet skulle jag helst av allt vilja spela utomlands någonstans då, gärna i England, och göra det så bra att jag kommer med i damlandslaget vore drömmen..
-Det är inte lätt att nå dit, man får jobba hårt varje dag, det är det jag ska försöka göra!
