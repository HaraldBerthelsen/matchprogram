Jackie Bachteler kom till Hammarby som assisterande tränare inför säsongen 2018. Efter sin karriär som spelare i USA, Finland, och Sverige slog hon in på tränarbanan. Innan hon kom till Hammarby hade hon uppdrag i flera klubbar, både i Sverige och på annat håll.

- Jag visste tidigt att ville coacha andra spelare, jag gjorde det redan som ung spelare. En anledning till det var nog att jag var sjuk en del som ung, hade problem med lungorna, och därför var jag tvungen att utveckla min teknik, och hitta sätt att lösa matchsituationer på ett sätt som skonade kroppen. Jag var inte så snabb rent fysiskt men kunde verka snabb genom bra teknik. Jag behövde tänka annorlunda. Kanske var det det jag ville förmedla.


- När jag fick samtalet från Hammarby var det inte ens en fråga för mig. Det var helt rätt tillfälle. Det var fantastiskt att komma till en klubb där tävlingsinställningen är så stark hos alla, där spelarna varje dag gör sitt yttersta för att komma så långt som det går. Spelare som visar att de kan prestera på högsta nivå samtidigt som de både jobbar och tränar på heltid. 


- Det har varit så mycket starka känslor för mig, dagar då vi vann över Rosengård och Kopparbergs/Göteborg och var lyckligast i världen, och dagar som när vi åkte ur Damallsvenskan och mådde riktigt dåligt, och sen igen glädjen i att få vara med och bygga upp något nytt inför den här säsongen, och att vi inte bara leder Elitettan utan också har spelat riktigt bra. Min känsla är att det vi har byggt upp inte bara är för den här säsongen utan för framtiden. Hammarby har alla möjligheter i världen att med tiden bli ett kraftcentrum, en av de ledande klubbarna inte bara i Sverige utan i Europa.

- Det har varit en ära att få vara en del av den här klubben och den här gruppen spelare och ledare.

- I Hammarby har jag känt alla känslor, jag har skrattat och gråtit, känt lycka och sorg, verkligen levt fullt ut. Den livskänslan tar jag med mig från Hammarby.

- Tiden här har lärt mig mycket, jag tycker att jag är mycket bättre som tränare efter ett och ett halvt år i Hammarby. Jag har försökt se alla spelare, de som inte kommer med i matchtruppen lika väl som de som spelar varje match. Jag har fått möjlighet att lära nytt, att växa, att pröva nya sätt att spela det här vackra spelet. Nu kan jag lita på mig själv, jag har något att ge och jag kan förmedla det. Hammarby har gett mig den säkerheten.

Jackie Bachteler flyttar nu till Spanien för att bli manager i CF Badalona, en klubb i den spanska andraligan, med hemvist alldeles norr om Barcelona. Hon beskriver sin roll där som en kombination av sportchef och tränare. 

Klubbens ägare tror att den spanska damfotbollen är på väg att ta fart, och att den spanska ligan kommer att vara en av toppligorna i damfotbollen inom kort. Därför gör de en stor satsning, där anställningen av Jackie Bachteler är en del.

- De känner till mig sedan tidigare, och vill precis som jag motverka ojämlikheten inom fotbollen inte genom att peka finger utan genom att visa i handling. Det kommer hända mycket de närmaste åren! Jag hoppas kunna bidra till det. Hammarby och Stockholm kommer alltid finnas kvar i mitt hjärta, om jag får önska så kommer jag tillbaka hit en gång.

