Emma Jansson kommer på cykel, i träningsklader, till vår mötesplats på Södermannagatan. Hon berättar att den största skillnaden på träningen numera är att spelarna använder omklädningsrummen så lite som möjligt, och hemmet i Hammarby Sjöstad är ju på bekvämt cykelavstånd från Kanalplan.  

- Det går att säga att jag lever ett lyxliv som fotbollsspelare just nu. Jag blev av med jobbet, och efter det har jag inte varit särskilt aktiv i mitt sökande efter nytt jobb, faktiskt, jag passar på att ha det bra på dagarna, jag kommer ju jobba sen hela livet. Eftermiddagar och kvällar är upptagna med vår egen träning, och jag har också börjat träna Hammarby Akademi F09 två kvällar i veckan. Det är spännande, att få vara med lite från början med ett lag. Dessutom har jag fått chansen att vara med på Ola Larssons "Super Center", där jag hjälper till med vad som kallas tematräningar, jag brukar göra det i Bagarmossen på onsdagkvällar.

- Det är en bra chans, och framförallt väldigt kul. Så just nu är det bara fotboll för mig, och på dagarna innan träning tar jag det lugnt. Odlar lite, fixar och donar hemma, löser korsord, sånt jag aldrig har haft tid med förut.

- Annars är träningen med Bajen som vanligt, förutom förstås att vi inte har matcher att förbereda för. Vi tränar ju för att spela match snart. Sen när det blir, det är inget vi kan göra något åt. Vi vet att vi kanske inte kommer få spela någon träningsmatch innan, så vi måste vara redo att spela. Nu på senaste tiden har vi spelat rätt mycket stort på träningarna för att se var vi är och vad vi behöver utveckla.

- Det blir ju också svårt för ledarna att få ihop en startelva utan matcher. Nu har det ju varit en så lång försäsong, många som har haft lite småskavanker. Annars, under säsong, då tänker man mindre på att man har ont och tränar ändå, och är tillgänglig. Så det har nog varit svårt för Pablo att sätta ihop en tänkbar startelva. 

- Det kan ju också vara en fördel, för alla faktiskt, att få flera chanser att visa upp sig i träning, för att ta en startplats.

- Det spelades ju ett gäng träningsmatcher i februari och mars, jag var med på en match, på Bosön. Där fick jag en knäskada. Sen stukade jag foten på andra träningen jag var med på. Och sen har man längtat efter att träna, då blev det lite för mycket istället, och då har jag fått en överansträngning i en muskel i foten. Så jag cyklar och kör styrka och sånt, fot-rehab, men tränar inte på plan med dom andra just nu. Det är rätt tråkigt, men det måste göras. Det är ingen fara, jag har ju inte brutit nåt ben eller så, man vill bara ta det säkra före det osäkra just nu. Så jag hoppas att jag är redo när det är dags.


Hur bra är Hammarby i år - när det nu blir dags för spel?

- Faktiskt väldigt bra! Jag skulle säga att vår trupp i år är mycket bättre än förra året, och då var det ändå så pass bra då, trots att vi inte nådde ända fram. Johan vill bygga något som ska stå sig i allsvenskan och jag tror att förra året hade vi förutsättningarna för att gå upp men inte riktigt truppen för att stanna kvar i allsvenskan. Nu får vi ju ett år till. Jag tror att det här är den truppen som vi vill bygga runt. Det är många riktigt duktiga fotbollsspelare som har kommit in i år - Hanna Folkesson, June Pedersen, Dajan Hashemi... 

- Mycket nytt men kontinuitet i truppen också. Och vi har ju kvar samma ledarstab, förutom Pablo. Han kommer med nya idéer om hur han vill spela fotboll. Rätt likt herrarna. Det är nytt, och jag tycker att det är en väldigt rolig fotboll, mycket anfall, och det är ju kul. Roligare både för er och för oss! Vi spelade ju inte jättedefensivt förra året heller, men i år jobbar vi mer utifrån att vi ska styra spelet, och bygga mer nerifrån.



Jag såg bilder från din första match i Bajen i morse - kommer du ihåg den?

- Ja visst minns jag, det var på Skytteholm, jag bombade in ett mål - jag minns inte vilket datum eller hur det gick i matchen men det var bästa minnet, att jag gjorde mål! (12/8 2012, Vasalund-Hammarby 1-3, Emma Jansson gjorde 1-2 i 84e minuten)

- 16 år var jag när jag kom till Bajen från Sollentuna. Vi hade ett samarbete med Hammarby innan. Jag hade spelat med Bajen i flickallsvenskan, men den matchen var min första i Hammarbys A-lag. Det var en snabb övergång, från ena dagen till den andra.

Nummer ett av Supprortrarnas Magasin ligger på bordet, med rubriken "Vinnarskalle", och Emma visar på den och berättar:

-Jag började spela fotboll när jag var åtta, då spelade min storebror också fotboll och jag var väldigt intresserad, jag spelade med dom nån träning med hans lag, och alla raster var jag alltid och spelade fotboll med killarna. När jag läser det här, "vinnarskalle", det är jag det. Vill alltid vinna - och jag har sett min chans till det i fotbollen. Också när jag var liten - jag kunde vara väldigt tjurig, ville alltid göra mest mål, ville alltid vinna matcher.


- När jag kom till Bajen spelade vi i division ett norra, Elitettan började året efter. Vi gick upp i allsvenskan 2015 men åkte ur igen samma år, hemskt slut på säsongen, ett mål mindre än Mallbacken som klarade sig kvar, AIK tog två poäng på hela året, båda mot oss och det ena just i sista matchen på Zinken.

- Då kände jag att det var läge att ta mig vidare, jag hade varit i Bajen ett tag och stod lite still i min utveckling. Jag ville ett steg uppåt men ändå stanna ganska nära, så Eskilstuna som kom tvåa det året passade mig bra. Så dit flyttade jag, och spelade alla matcher från start hela våren. Sen skadade jag mig, foten, och på hösten efter det så hade jag det lite tuffare med speltid.

- Aldrig kul att inte få spela. Örebro dök upp som ett jättebra alternativ. De värvade in jättemånga spelare så att på papperet såg laget riktigt bra ut. Jag spelade hela året, men vi hade det rätt tufft i serien och åkte ur till slut, vilket ingen trodde. Jag hade kontrakt ett år till men Hammarby köpte ut mig då, jag ville hellre spela i Elitettan med Hammarby än med Örebro. Men det blev ju en jobbig säsong igen.. Åka ur, två gånger om - det var två tuffa år. Men efter det var det ingen tvekan, nu ville jag stanna och göra mig hemmastadd i Hammarby. Och jag kände att jag hade mycket förtroende både från Johan Lager och från Isak, att dom ville satsa på mig och att det skulle bli väldigt bra fast vi spelade en serie under. Och det tycker jag det blev!

- Ändå är mitt sämsta bajenminne från förra säsongen, sista matchen förra året. Vi kände oss väldigt redo att kliva upp, jag tror att i våra tankar så var vi nästan klara, det var så nära, och jag såg framför mig att vi ska stå där och fira.. Och sen blev det inte så. Det måste nog vara ett av mina sämsta minnen, faktiskt. Det var jäkligt tungt.

- Men många av mina bästa minnen är också från förra året, för att det var sån härlig stämning på Hammarby IP och det kändes som att det var förra året som allt drog igång med oss. Allra bästa minnet kanske är när vi vinner derbyt mot aik förra året, det var en massa publik, det var fint väder, vi vann, jag fick avgöra på straff.. det kommer sitta kvar!


Vad tänker du om hur du kan utvecklas som fotbollsspelare?

- En sak är att möta det bästa motståndet - som när jag flyttade från elitettan till allsvenskan, men också att träna med de bästa, och att man är i en miljö där man känner att man blir utmanad. Jag vill gärna ha en tränare som jag känner utmanar mig ordentligt. Så tränaren och miljön kanske viktigast, sen medspelare och motspelare.

- Pablo ryter till ibland när han tycker att det är för dåligt, det kan ju ha att göra med att han kommer från en ganska hög nivå. Det är bara bra och positivt för oss. Vi behöver få lite skit ibland, för att vi ska höja oss!

- I morse tittade jag på herrarnas träning. Tempot är det ju skillnad på såklart, men också det här "tugget", snacket, och kritiken de ger och tar. Det var väldigt hårt och rakt, men ingen menar ju något illa. De är så pass medvetna om att det som sägs är för att de ska bli bättre. Det får rytas till på träningar, det hör till. Vilket också gör att de ligger längre fram tror jag. Det är rätt känsligt ibland på damsidan. Vi pratar om det i laget förstås, att man ska kunna ge och ta kritik, att vi ska ha högt i tag och så där, och ställa krav. Men... vi är snällare.

- En kul grej nyss var när vi fick besök på träningen av Zlatan. Att han inte bara kom och sa hej, utan var med på träningen. Det blev just att alla höjde sig, skärpte sig lite extra. Det är bra att se att det är en sån nivå man ska hålla oftare, inte för att Zlatan råkar vara där, utan för att så bra kan vi vara. Det blir motiverande, och tempohöjande. Om man är i samma lag vill man inte göra bort sig, och spelar man mot honom då vill man ju vinna.

- Annars är det fortfarande stor skillnad på träningarna. Jag pratade med en av killarna i förmiddags om det här och han sa du får ju tänka på att de tränar två gånger om dagen, det här är det enda de ägnar sig åt, de har mer tid till att ha teori, individuella pass och så vidare. Sen måste vi jobba utifrån där vi är. Vi har tjejer i laget som behöver jobba, som behöver plugga, för att man inte har den inkomsten. Vi tar steg hela tiden, till att bli bättre och hålla en högre nivå på damfotboll framförallt.


Just nu lever du fotbollsproffsets lyxliv - men jag kan tycka ibland att det verkar lite tråkigt i längden?

- Nu njuter jag av det för man har ju alltid jobbat vid sidan om, och att få testa på att leva fotbollsproffslivet är ju underbart, men jag tror att man kan bli rätt uttråkad efter ett tag - att bara spela fotboll.. Man blir inte aktiverad i hjärnan under dagen - att bara sitta och spela tvspel och inte göra så mycket på dagarna. Vi är väldigt drivna och driftiga kan jag tycka. Killarna får det serverat på ett annat sätt. Du kan spela fotboll och vara nöjd med det, och sen behöver du inte anstränga dig speciellt mycket.
Det är på gott och ont förstås. Visst finns det herrspelare som klarar sig nu så att de inte behöver jobba, men inte tjänar så att de klarar sig hela livet. Visst hoppas jag att det blir mer för oss som för män - att man lever proffslivet - men det är också positivt att det är många damspelare som är utbildade och har jobbat ganska mycket. Annars står man ju där sen och vet inte vad man ska göra.

- Man kan också se det som att man lägger ner extremt mycket tid, men inte får ut så mycket av det. Det handlar om vart man vill komma och hur mycket man tycker att det är värt. För mig är det värt, jag vill se hur långt jag kan nå. Man kan inte jobba heltid samtidigt. 

- Men man är rätt van nu att jobba på sidan om. Sen är det ju inte alla som får pengar för att göra det man tycker är kul! Så att kombinera fotbollen med ett halvtidsjobb, det tycker jag är rätt soft. Än så länge. Sen är det klart att man hoppas för framtiden att det blir bättre och bättre, att man kanske kan jämna ut lite mer.



AVSLUTNING (eller sidoruta??)

En sista liten fråga: Du har en text tatuerad på benet - vill du berätta vad det står?

- Absolut, det står så här (fast på engelska då) "njut av de små stunderna i livet, för en dag kommer de vara de stora". Jag gjorde tatueringen när min morfar gick bort, för det gick väldigt snabbt..



(Eller nåt som:
Emma Jansson
ålder: ..
matcher i bajen: ..
bor: ..
tatuering: "Njut av de små stunderna i livet, för en dag kommer de vara de stora". Jag gjorde den när min morfar gick bort, för det gick väldigt snabbt..
??)







