Det dröjde innan solen tittade fram men spelet värmde desto mer när Hammarby besegrade BP med 4-0 i premiärmatchen på Hammarby IP.
Olga Ekblom, tydligt rörd,  avtackades innan matchen, med tal, applåder, och livstidskort till Hammarbydamernas matcher. Efter matchen fick supportrarnas matchprogram en stund med en av de mest framträdande spelarna idag, mittfältare Ellen Gibson.

- Vi har längtat efter premiär, det var riktigt kul att spela idag. Vi har jobbat väldigt hårt sedan i januari för att vara redo för den här matchen, så det är klart att det var lite spänt och nervöst innan. Och jag tycker att vi gör en väldigt bra match, arbetsmässigt tycker jag vi allt det vi ska, alla tillsammans. Härligt att kunna inleda så starkt, vi visar att det ska bli tufft för alla andra att komma hit till vår borg. Jobbar vi så här hårt i varje match så kommer målen och vinsterna. Nu börjar vårt återtåg till allsvenskan!

- Jag tycker att vi går in och startar med en aggressivitet som gör att vi kontrollerar matchen, kanske förutom en period i början av andra halvlek.

- En stund innan två-noll-målet hade BP också lite spel och någon målchans, då gällde det att jobba för varandra och hjälpa till att ta tillbaka bollen. Det tycker jag vi lyckades bra med idag. Vid 2-0-målet blev det lite rörigt, det var en möjlig huvudskada som domaren valde att inte blåsa för, några av BP-spelarna protesterade mot det och sen blev det lite tumult. Väldigt skönt för oss förstås, att få gå till pausvila med en 2-0-ledning.

Du bytte position till högerback mot slutet av matchen?

- Ja, när Hanna Lundkvist kom in flyttade vi om lite, jag har aldrig spelat högerback faktiskt, men jag spelar förstås där tränaren tycker jag ska spela. Trivs väl bäst på mittfältet där jag får ha mer boll, men det var kul att spela högerback också, jag fick mycket yta.

Ja för oss såg högerbacksspelet fint ut också. Det ser ganska jobbigt ut att möta dig?

- I försvarsspelet försöker jag att vara tuff, det ska vara hård press, det ska inte kännas lätt att möta Hammarby på Kanalplan! Men jag tycker inte att jag är för hård, och tydligen inte domaren heller, jag tror bara jag fick en frispark emot mig idag. En varning fick jag, men den var inte för ruff utan för att hon tyckte jag stog för nära bollen vid frispark. Det var kanske lite hårt men också sånt som man gärna tar en sån här dag.

- Framöver kommer det säkert matcher där det inte ser lika fint ut, där vi får kriga oss fram mer. För min del spelar det ingen större roll om vi vinner med ett eller tio mål, bara vi vinner. Idag kan vi vara väldigt nöjda, både med att ha spelat bra och med en så klar seger!


Matchfakta:

Mål:
1-0 25' 9 Astrid Larsson
2-0 43' 16 Emilia Larsson
3-0 54' 19 Klara Folkesson
4-0 58' 9 Astrid Larsson
