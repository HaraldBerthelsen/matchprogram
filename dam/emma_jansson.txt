Emma Jansson, ny lagkapten för i år, tror på Hammarbys unga och nya lagbygge.

- Jag tycker att den truppen vi har nu är väldigt spännande och jag tror på oss det här året. Jag hoppas få bidra i alla matcher, och vara en ledare på planen. Det är ett stort förtroende att bli vald till lagkapten. Jag är redo för det, och vill göra viktig insats laget.

Förra säsongen var ganska lyckad för din del, även om det gick sämre för laget?

- Ja det kan man väl säga, särskilt under hösten tycker jag att jag tog kliv, gjorde några mål, och var en bidragande del många matcher. Så helt ok för min del.

- Efter sista matchen var det helt tomt, jag hade egentligen inte alls nån känsla av att vi höll på att åka ur, så när domaren blåste av.. Det är klart att man var ledsen och besviken, men egentligen fattade jag nog inte förrän ganska långt efter.

Tror att det kändes likadant för många av oss på läktaren också. Var det självklart för dig att stanna kvar i Hammarby?

- Ganska tidigt kände jag att det är här jag vill stanna. Det finns mycket intressant att bygga på. Allt har utvecklats mycket sedan jag var här för ett par år sedan. Och jag kände att jag ville vara kvar och vara med om att ta upp Bajen till Allsvenskan igen. Jag gick snart efter matchen mot Vittsjö och frågade Isak Dahlin och Johan Lager om vad som skulle hända, och fick svaret att dom ville satsa på mig och ville ha mig kvar. Det förtroendet gjorde också beslutet att stanna ganska lätt för mig.


Har du några specifika mål du vill nå under årets säsong?

- Jag är ju "gammal" forward, så att göra mål är förstås alltid något jag strävar efter. Så en del mål hoppas jag på att göra, och också att vara en viktig del, att leda laget i många matcher. Hålla en hög nivå på allt jag gör!


Hur är stämningen efter matchen mot BP och inför matchen mot AIK?

- Vi var glada att vinna premiären förstås, samtidigt inte helt nöjda trots 4-0, vi vet vad vi kan göra bättre och tar med oss det till nästa match. Utifrån den matchbild som var tycker jag att vi borde ha kunnat skapa fler målchanser. Vi slarvade bort en del möjligheter som vi hade att utnyttja vårt övertag. Det var väldigt viktigt att vinna premiären! 

- Känslan inför AIK är förstås att vi vill ha revansch för förra matchen i Svenska Cupen! Efter BP har många sagt att de tyckte vi spelade en fin fotboll, det hade vi inte så mycket av i förra matchen mot AIK. Vi är många nya i laget, vi har många steg kvar att ta, och vi vill visa på måndag att vinsten och spelet mot BP inte var en tillfällighet. 
